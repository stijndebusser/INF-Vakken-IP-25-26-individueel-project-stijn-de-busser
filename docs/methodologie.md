# Methodologie

Voor dit onderzoek worden verschillende visualisatietypes ontwikkeld en geëvalueerd, met als doel de bruikbaarheid en het voordeel ervan voor de operator te bepalen. De focus ligt op visualisaties voor traject-voorspelling, collision awareness en spatial awareness. De implementatie gebeurt in Unity, waarbij C# als programmeertaal wordt gebruikt en de Magic Leap 2 als AR-platform dient. Deze keuze maakt het mogelijk om 3D-visualisaties direct in de reële omgeving te tonen en interactief te testen.

Voor de evaluatie kunnen enkele medestudenten of andere potentiële eindgebruikers worden gerekruteerd om het systeem uit te proberen. Het onderzoek bestaat uit het vergelijken van de verschillende visualisatietypes en het beoordelen van hun bruikbaarheid en effectiviteit. Dit gebeurt in een gesimuleerde omgeving waarin de robotarm en relevante objecten zichtbaar zijn via de AR-bril.

De evaluatie is voornamelijk gebaseerd op subjectieve ondervindingen en richt zich op de voorkeuren en ervaringen van de gebruikers. Op basis van deze feedback kan bepaald worden welke visualisaties het meest geschikt zijn voor feedforward in een mogelijks industriële context en hoe deze verder geoptimaliseerd kunnen worden.

